(Mail från 2/3 2023)

Hej Johan
Jag heter Anders Paulin och är teaterregissör och dramaturg. Om jag har förstått saken rätt så är det en introduktion som eventuellt skulle kunna göra dig lite skeptisk. Det skulle jag själv bli, inte bara om jag var i dina kläder, utan också inifrån mina egna. Jag har efter 35 års arbete en milt uttryckt ambivalent relation till teater; inte till teatern som poetisk form – det är det språk och hantverk där jag är hemma, och vars kollektiva logik jag i botten har en oerhört stark tro på –  men jag har vartefter byggt upp en avsevärd misstro till teatern som fält och ekonomi. Vi kan prata mer om de sakerna ifall du skulle vara intresserad av det jag skulle vilja föreslå.


Jag har precis börjat läsa *ProponeisiS* och är knockad och överväldigad, texten gör mig euforisk på ett sätt som jag inte alls var förberedd på. Även om jag bara har läst en del så vet jag hur det känns när jag möter material som på riktigt intresserar mig, och jag vet redan nu att jag oerhört gärna skulle vilja arbeta med din bok som dramatisk text. Jag skriver därför till dig i förhoppning om att du skulle vara intresserad av att diskutera någon form av samarbete. Att jag inte alls vet hur ett sådant arbete skulle kunna förverkligas, vare sig som praktik eller resultat, är en central orsak till att det känns angeläget och inspirerande.


Det är en svår balansgång att beskriva den uppskattning jag känner inför din text, utan att falla för frestelsen att försöka visa att jag har förstått det du skriver – vilket skulle vara att förminska både texten och min upplevelse av den. För mig innebär läsandet av ProponeisiS att kopplas upp mot en poetisk och kroppslig konkretisering av känslor och tankestråk som jag känner en oerhörd sympati med och närhet till. Texterna har så väldigt mycket gestalt (vilket för mig är något annat än gestaltning), med ett tydligt subjekt som är samtidigt singulärt och kollektivt. Det gör att jag upplever dem som ett slags poetiskt ur-epos, eller polyfon sångcykel, som det vore otroligt intressant att arbeta med som sceniskt material. Och din kombination av poetisk sensibilitet och klassperspektiv, referentiell förankring och ursinne, ger texten en helt unik potential och nivå som jag saknar så vanvettigt mycket i svensk teater. Jag är övertygad om att den saknaden gäller för många fler än mig.


Det finns också någonting i arbetsamhetens princip som jag uppfattar som en oerhört attraktiv grundpremiss; den påtagliga och utdragna arbetsinsats som boken innebär och förutsätter av både sin författare och läsare, där själva arbetet som läsandet/skrivandet utgör vartefter skapar en egen sfär som bygger på investerat engagemang, som till skillnad från tolkningen är jämlik och saknar ägandets hierarkiska rangordning, och därför erbjuder ett rum där vi möts på lika villkor. Jag blir väldigt nyfiken på att undersöka vad den principen skulle kunna innebära som scenisk handling. 


Igenkänning är som jag ser det inte nödvändigtvis ett positivt kriterium. Med det sagt finns det ett flertal återkommande tankefigurer i *ProponeisiS* som får mig att känna mig speglad på ett sätt som gör mig både upprymd och tacksam: boken/verket som omöjlighet, men också som ett autonomt objekt; våldsamheten i kampen med den subjektivitet som positionen i ett kulturellt fält tvingar in mig i; frustrationen över att leva och verka i en samtid som saknar såväl utsida som framtid; upptagenheten med gränsens logik och montaget som dess form, med det negativt dialektiska, alltså inte tes+antites=syntes som progressiv framåtrörelse, utan det aporetiska mötet mellan oförenliga komponenter som skapar det mellanrum i vilket någonting okänt – eventuellt, och om det så vill – skulle kunna ge sig till känna; ambivalensen mellan höga anspråk och vacklande självkänsla; den klassbetingade oron för pengar, eller snarare frånvaron av dessa; och, inte minst, upplevelsen av att inte orka mer men inte kunna låta bli. 


För drygt tio år sedan kom jag över en bok som heter *The Persistance of the Negative* av Benjamin Noys. Jag tillbringade orimligt mycket tid med boken utan att egentligen förstå den. Men jag tilltalades av hur den öppnade mig för en slags paradox som pekade mot varför jag, efter att ha gjort teater sedan mitten av 80-talet, under lång tid hade känt att det språk som ofrånkomligt är mitt hade blivit alltmer omöjligt och obrukbart: Det omöjliga i att förhålla mig kritiskt till en samtid och dess ekonomiska logik utan att i mitt skapande förväntas formulera ett produktivt och mätbart mål för min kritik, och därigenom inordnas i den ekonomi jag försöker förhålla mig kritiskt till. Och att ändå inte ha något annat val än att fortsätta, för annars vet jag inte vem jag är. Jag nämner Noys bok för att jag blir så entusiastisk över det sätt på vilket du använder idén om det negativa som en möjlighet till ett hängivet och aktivt görande. Och för att jag blir så upprymd och lättad över hur jag upplever att du genom detta skapar en väg, inte ut ur men in och igenom den stasis, stumhet och depression som hela tiden lurar runt hörnet, och som jag själv i allt högre grad får kämpa med att hantera. Om jag tidigare har tenderat att söka efter minimalistiska strategier för att lyssna till världen istället för att gestalta den, vilket har varit ett intressant och nödvändigt projekt som kanske till slut har lett mig till vägs ände, så erbjuder din text en slags maximalistisk inverterad spegel-version som känns fantastisk, paradoxalt livgivande, och väldigt lockande. 


Det är ju omöjligt att göra teater, och måste så vara. Inte bara som en konsekvens av språkets och estetikens gräns, jag uppfattar nog att den gränsen utgör den dramatiska poesins egentliga habitat, utan av konkreta kulturella och ekonomiska skäl. Teatersverige svämmar redan över av den  möjliga teatern; detta oändliga affirmerande av oss själva, av det som vi kan enas om är realistiskt, dvs har ett värde; det behövs verkligen inte mer av det som är omedelbart identifierbart som möjligt, och något annat än det möjliga finns inte – som Debord säger "What appears is good, what is good appears". Ditt rim *det som är möjligt är löjligt* är därför inte bara årtiondets bästa, utan också den performativa formeln för hur det möjliga, i sin hänsynslöst exkluderande tillgänglighet, trivialiserar inte bara våra samtal utan själva språket i sig, i takt med att det uteslutande används till att åter och åter begränsa vår horisont till det redan möjliga.


Jag har också köpt *Nollamorfa*. Än så länge har jag bara hunnit läsa lösryckta avsnitt och fragment, och det är möjligt att jag förhastar mig. Men jag får en förnimmelse av att det eventuellt skulle kunna vara spännande att tänka de två böckerna i relation till varandra; inte i samma föreställning, utan som en serie av två autonoma verk. På många sätt öppnar sig ju Nollamorfa  i lika hög grad för en scen;  en  grundsituation med konkreta subjekt i ett avgränsat rum, och runt denna situation en väv av minnen, levda liv och deras berättelser, dialoger och praktisk politik. Och, precis som i *ProponeisiS*, formgivandet som innehåll, och skrivandets arbete som handling inskriven i texten. Jag tycker det är intressant hur lika och samtidigt olika de två böckerna är, inte bara i tematik och form, utan också utifrån subjektivitet, ton och temperament. Jag vet inte riktigt varför eller hur, men jag tror att de möjligtvis skulle kunna bjuda in till två olika sorters dialoger, med olika mottagare – inte nödvändigtvis olika publikgrupper, utan snarare i kraft av vilket sorts subjekt läsaren förvandlas till i mötet med två olika genrer. 


Det skulle glädja mig väldigt mycket om du tycker att det här låter intressant. I så fall får du gärna höra av dig och föreslå en tid och plats där vi kan ses och prata vidare, naturligtvis helt förutsättningslöst. Vad jag förstår så bor du någonstans i Örnsberg, eller hur? Jag bor i Gröndal, så vi har ju inte så lång resväg. 


Varma hälsningar
Anders Paulin 

****************************

(utdrag ur *ProponeisiS* 2021)

A   
Jag måste få in mer pengar. Måste. Vi måste få   
in mer pengar. Måste. Mera pengar. Mer. Det är   
pengarna som tickar fram egen död. Räkningarna   
som dunsar ner på hallmattan som seriella kata-   
strofer som inte upphör.  


C   
Var och varannan granne idiot och psykfall. Kan   
de inte bara dö eller flytta, vräkas. Du har ett   
värdelöst liv, okej, originellt. Välkommen i   
klubben. Men måste du prompt och tvångs-   
mässigt pracka på grannarna ditt värdelösa liv   
och göra vårt liv än mer värdelöst. Det räcker    
väl för fan med allt det värdelösa som redan är.   
Sköt din egen skit. Ät din egen skit. Det får ju   
vi göra. Låt oss för fan i helvetes jävlar oss   
vara ifred med våra mediokra jävla skitliv.  


A     
Ser på tv. Jag äcklas, står inte ut med att lyssna   
på dess ideologiska propaganda. Vill pissa i varje   
käft som upprepar den där välorganiserade klass-   
hatspolitiken. Överallt en massa jävla maskerad-  
teve. Vilka värdelösa idioter förmår sig själv att  
titta på detta. Svar: Icke läskunniga nollor, som  
endast klarar av att aplikt och pavlovskt svara på  
den mest simplistiska bildregim. Att döma av tittar-  
siffror och medial uppmärksamhet en majoritet av   
befolkningen. De borde bestraffas med stålstänger  
på något analt vis. 


B    
Boken som inte finns, som är omöjlig. Det är  
varje författares dröm. 


D  
Jag måste tjäna mer pengar. Om vi ska kunna bo  
kvar i den här undermåliga skitlägenheten, så  
måste jag få in mer pengar. 


C   
Kökskranen droppar. Badkarskranen droppar. Toa-  
lettkranen droppar. Köksfäkten susar skevt, för  
mycket, liksom plågat, trots att den är avstängd,  
och fungerar mycket dåligt när de slås på.  


A   
Att leva är omöjligt.   


*   * 


A   
Jag minns boken. Boken minns inte mig 


B   
Jag vet inte. Jag vet inte. Min numera traditionellt  
borgerliga och högst mediokra men någorlunda be-  
kväma livsföring. Att det diskvalificerar mina ords  
erfarenhet. Jag vet inte. 


A  
Går in i tvättstugan. Det autosensoriska ljuset tänds  
inte, trots att jag rör mig som en vanlig, levande  
människa, drar tvättvagn, stoppar i tvätt i maskinerna,  
fyller på tvättmedel. Men inget ljus tänds. Efter nån  
minut kommer en granne. Då tänds lysrören. 


A  
Boken är utan annan idé. Det är idéerna som behöver boken.  


C  
Jag tillhör den del av mänskligheten som slickar och äter  
också blödande kvinnor. 


D  
Duggregnet som ett glest dis ner mellan träden, gren-  
verken, de vagt ryttlande bladen; sugs upp av mossan;  
filtreras så, neråt, långsamt, långsamt; rinner in, som  
avlånga, silvriga skuggningar, i lingonmarken. 


A  
Kökskranen droppar. Kranen på toaletten droppar. Dusch-  
munstycket droppar rinnigt. Det tickar inifrån lägenheten.  
Det tickar. Tickar. 


C  
Hemma, i lägenheten, dit räkningarna kommer. 


B   
Boken. Istället för författarens och läsarens mediokra liv. 


C  
I lägenheten, hemma, långt borta från min klass. 


*  *


B  
Boken erbjuder ingen lättnad, ingen förståelse.  
 
D  
Alltså. De ser fan parodiskt medelklasslöjliga ut i  
sina jävla kläder. Fattar de inte hur fan de klär sig?  
De ser ju för fan ut som ett jävla skämt. Som nån  
debil jävla medelklassmimikry, fast de inte fattar  
det. Eller hur fan i helvete tänker de? Det är fan  
provocerande osmakligt med  den där kombina-  
tionen av pervers brist på självförståelse samtidigt  
med en babianaktig självsäkerhet. 


B  
Boken ingår i klasskampen, i dess samtliga riktningar. 


C  
Klassfienderna vill igen och igen ha oss på skitjobb  
med så inihelvete låg lön att det är helt jävla omöjligt  
att försörja sig på den. De vill att vi ska jobba ihjäl  
oss, helst i servila servicefunktioner, åt dem. På löje-  
väckande skitjobb, åt dem. De där vidriga jävla homo  
liberalisäcklen. 


D  
Boken som undantagets andetag.


B 
Jag vet inte. Jag är, om än full av dess erfarenhet  
och minne, helt borta från min klass. Jag är full-  
ständigt negligerad av min klass. Det är en form av  
död, det går inte att komma ifrån. 


D  
Bokens kärlek är likgiltig och kan lika gärna tas i  
bruk av din fiende. 


*  *

C  
Boken är skulpturer av sand och vind i öknen. 


A  
All denna konst och litteratur som liberalistiska  
verkställande utskott, nyttig idioti. Att inte för-  
falla till någon inbillat och påbjudet "god" hand-  
ling för att ge det egna livet lite mening. Det som  
är möjligt är löjligt; klassförräderi, ytterligare  
cementering. 


D  
Igen. Ja. Igen. Ja: Att den som använder rutpigav-  
dragsstäderska hemma våldtas analt med svabb-  
skaftet. Kollektivt och tyst. 


C  
Språkets performativa krafter gäller i vår typ av  
samhälle blott och endast för redan liberalistiska-  
kapitalistiska dygder; Homo liberalis som i en omni-  
present semiotisk kapitalism oavlåtligt påbjuds möj-  
lighet att reproducera sig själv och de sina och det   
nära egna och därför ängsligt, censurerar och framför  
allt självcensurerar så mycket samtida tal och språk. 


A  
Bokens ömhet tar aldrig slut, ty dess väsen är vanmakt. 


C  
Alla dessa tecken på tecken på tecken som aldrig blir  
realiserade; tomma löften, potentialitetslögnens ideo-  
logisering. Jag vet inte. Nej. Nej. Jag vet inte. 


B  
Alla dessa små, högljudda vänsterkapitalistiska enkla-  
ver. Vad annat skulle de aktivistiska subjekten kunna  
vara? Vad annat också jag? 


D 
Boken som den orepresenterbara boken, med dess vita  
sömn, i snö, i snö. 



 *  *  


A  
*Va... Alltså... Jag vet inte. Det är...* 


D  
*Jag vet inte, men. Alltså...*


C  
*Det är svårt.*


B  
*Så ini helvete svårt. Jag tror kanske det är  
omöjligt.*  


A  
*Mer än omöjligt. Som en jävla... Jag vet inte.*  


D  
*Det är som en jävla sörja bara, av helt jävla  
omöjligt och... Och en massa jävla skit och  
kompletta jävla idioter. All jävla idioti.  
Proppat med skit bara. Helt värdelös jävla skit.  
Fy fan så jävla mycket skit. Bara så ini helvete  
med skit och värdelös jävla skit bara.*  


B  
*Vad fan tror dom egentligen. Vad är det för jävla  
skit dom håller på med. Va. Vad är det för värdelös  
jävla avföringsskit. Va. Vad är det för jävla diarré.  
Va. Vad är det för jävla lösskitsdiarré som skits ut  
hela jävla tiden som en jävla lösskitsdiarré som bara  
sprutar ut genom  anus och kukanus och alla löjliga  
jävla rövknullsskithål som bara spricker upp överallt  
som en jävla... Man blir ju för fan helt jävla ner-  
skitad av sån värdelös jävla lösskit själv också. Fan  
täckt av skit och avföringsskit och lösskit... som en  
jävla vaniljglass doppad i choklad fast av skit och  
skit och skit som också sprutar in genom alla upp-  
knullade jävla kroppsöppningar man har på sin egen  
jävla kropp. Sin egen jävla missfosterkropp. Sitt  
eget jävla missfoster som man går omkring och bär  
på hela jävla dagarna och sover i om nätterna...*  


C  
*...om man nu kan sova när man har en löjlig jävla  
hjärna som fan i mig verkar guppa omkring i en dypöl  
av lösskit däruppe i kukhuvudet och som man aldrig  
kommer åt. En jävla diarrékukhjärna.*  


D  
*Det är ju för fan hela jävla tiden.*  


A  
*Det är ju för fan mer än hela jävla tiden. Det är  
obegripligt mer än all jävla tid som finns.*  


D  
*Det ska bara lägga av. Lägg av för fan. Sluta för  
helvete.* 


C  
*Men det gör ju aldrig det. Man dör ju själv först.*  


A  
*Långt före.*


B  
*Det är fan som att man föds död.* 


C  
*Och så slutar det aldrig. Skiten är utan slut.*  


D  
*Gud om man ändå fick sova... länge, länge, länge...   
och sen vakna upp till nåt helt annat än den vanliga  
jävla skiten som när man gick och la sig... Men nu  
är det ju för fan tvärtom.* 


B  
*Man blir helt plötsligt bara... utan nåt minne egentli-  
gen, av att ha levt... väckt av nån jävla kukbillig  
slaskfittig jävla kukslemsidiotröst som viskar och  
väser slemlikt till en: Vakna, vakna – det är dags  
att dö, värdelösa jävla skitidiotnolla.* 


 *  * 


C  
Natt, tät natt. Ett disigt duggregn faller som en stilla  
slöja i mörkret.  
En bil passerar förbi, gör en sväng, dess lyktor lyser hastigt och fläckvis upp en del av ett överväxt köpcenrum, en gammal mataffär, tycks det, till stor del täckt av evolutionär mossa, och försvinner så bort.  
Inne i den mer hoprasade än intakta byggnaden har en flock apor tillfälligt sökt skydd från det ihärdiga duggregnandet, som snarare liknar en ihållande atmosfär än en övergående väderlek. Några apor tar sig på måfå runt i byggnaden, mellan deformerade kundvagnar, dammiga längor med kyldiskar, rasade hyllor, bråte, bråte, på håglös jakt efter något ätbart, men allt sånt är sen länge borta, redan uppätet av andra djur och insekter. Apfocken är tyst. Som om de är trötta utmattade, rådvilla. Regnet hörs inte. Bara dropp. 


När jag vaknar på morgonen, tidigt, vid kvart i fem, minns jag drömmen för något ögonblick, samtidigt som jag, sittande på sängkanten, stirrar på mina underarmar i dunklet. Så håriga, tänker jag. Sen minns jag ingenting av drömmen längre. 


 *  * 


B  
 regnet faller  
 och faller  
som  
 inga tårar kan  


 *  * 

C  
JAG DRÖMDE  om en film  
jag inte hade sett, den avbildade  
en gammal person en mycket gammal person  
man eller kvinna jag vet inte  
ensam i en liten lägenhet, gör sina vardagliga sysslor  
mycket långsamt o-verkligt naturalistiskt långsamt  
tar sig ur sängen  
klär sig  
går på toaletten  
äter sitter i fåtölj, tittar på tv  
dagsprogrammen allt med befintligt ljud  
tung andning, hasanden, smackande, rosslingar, dova ljud  
från grannar gator rör     


SÅ - dör personen  
plötsligt odramatiskt, slutar andas bara 
kanske efter en stilla infarkt, i fåtöljen  

och filmen fortsätter    
ett par timmar till den döde saknas inte av någon  
blir kvar som död i lägenheten  
kanske ett halvår ett år tre år  
kameran panorerar den döde, ansiktet  
den snett öppna munnen ögonen  
går nära också ting i lägenheten möbler  
väggar, så småningom insekter, blomfugor  
flugor, svirraktiga svärmar, i solljus som flödar in  
torrt genom fönster  
dova ljud utifrån  
damm  som ansamlas  
kroppen som torkar  
samman 



* * *


 

D 
Bergen, fjällen. De står resta som väldiga monoliter. Att uttala deras kartografiska namn sammanfattar ingenting av deras realitet. Namnet blåser bort i vinden som ett bortfört knott. Bergskedjans geologiska veckning vittnar för en kontinuitet av oerfarbart lång tid som föregår varje språks kosmologi, och kommer att förbli efter dess upphörande. Att föreställa sig att vandra upp för bergets sida är inte möjligt. Inte ens de till synes mest beskedliga av fjäll. Det skulle ta veckor, kroppens krafter skulle inte räcka till. / Vandringens dalgång en gång täckt av tjock is. Att föreställa sig detta massiv, dess inneslutna tid, dess årtusende efter årtusende av stillastående. Nej. Det förblir absolut abstrakt. Som om en mygga med två veckors livsspann utantill skulle lära sig en encyklopedi över homo sapiens totala historia. / 

B 
Allt detta utanför en själv, som inte tas någon hänsyn till här. Man är en tillfällig besökare i denna ekologi. Man är inte giltig, en perifer störning. Utan funktion. / 

A 
Och så kommer hastigt regn. Regn, regn. Det vräker ner, den starka blåsten driver det ställvis i sidled, som om det regnade horisontellt. Regnstället står inte emot längre, kyler ner den svettiga kroppen. Känslan av att vara naken. Regnet och blåsten piskar minsta välbefinnande ur kroppen. Misströstan att alls komma fram. Tröttheten som en feber. Mycket lätt att föreställa sig den egna liggande kroppen, bland tuvorna, gräset och ljungen, som bara långsamt sjunker in i marken, täcks av lera, försvinner, helt utan spår. Bara vandringskängorna och de syntetiska klädesplaggen kvar, som skräp, nedsmutsning. 


* * *









Torsdag 
Ymnigt, ihärdigt snöfall
som en malevitjskt
passerande vit sal (utan slut)
Tre, fyra minusgrader







Mkt mkt trött 
Som dödskamp utan död 
och utan kamp, 
bara blekvit feber 
Ser på tv på kvällen 
för att mobilisera klasshat 
utan ände, utan utgång 






* * *





Lördag 
Natt, måne, stilla
stilla kyla
Nollgradigt




Står och röker på balkongen,
full på Calvados 
och uppnådd ensamhet 
Föreställer mig att min begravning 
i själva verket 
var min födelse 
och att min mor 
var en sadistisk bödel 
utsänd från mardrömmens 
Sanningsministerium 
Jag sluter ögonen, 
försöker frammana minnen 
av annat liv, 
men fylleramlar 
in i PET-faskorna i plastpåsar 
som står där på balkongen 
i ett dammigt hörn. 




* * *


 










A
Att ”människan” inte kan ha ”ett okränkbart värde”, som det brukar heta, när brösttonerna tas fram, eftersom att ha ett värde alltid och per definition innebär att vara till salu, om bara priset är det rätta. .Sak Att alltid och överallt bara kunna drömma om det näst intill samma, samma och lika. Det utgör den liberalistiska kapitalismens imperativa och spöklika löfte. sakdjf  Psykologi äcklar mig, som Duras sa. Livsstilsliberalismlitteraturen, som så hegemoniskt dominerar den svenska borgerligt litterära offentlig-heten, och kanske särskilt Dagens Nyheters numer explicit kulturkonsumentrådgivande kultursidor, har det som snart sagt enda ämne; just för att dramatisera, legitimera och affirmera den egna mer eller mindre mediokra livsföringen, strukturellt och inte sällan orättmätigt erhållen, vilket bortträngs till förmån för en orefekterat och liberalistiskt metafysisk och megalo-mant monumental narcissism för enskilda karaktärer, deras ytterst begränsade sociala gruppering, dess troper och språk. Att verkligen erfara och tänka, självreflexivt och kritiskt, med litteraturen, om littera-turen, blir i en livsstilsliberalismlitteraturregim en ano-mali, något perverst krävande. Sakdjf   


B
I drömmen är jag en redan genomförd hjärninfarkt i min egen hjärna. Huvudet fylls av grått, livslöst blod, som bara trögt och långsamt rinner ut genom öron, näsa och ögon. Ett lodjur står framför mig och slickar i sig vätskan. Det ser mig inte, lapar bara. Försvinner så, som i ett hoppklipp, in i skogen. Sakdjf 



* * *













litteraturen som 
den privilegierade plats 
dit de revolutionära begären 
tar sin tillfykt 
för 
att få en borgerlig begravning 





blankraden 
vi vet inte 
exakt 
vad den är 
vad den gör 





klasskriget 
i sverige 
står nästan helt 
utan gestaltning 





jag tror 
att 
utan klasshat 
skulle 
mitt hjärta 
inte 
alls slå 


