Jag tillbringar just nu mycket tid med Johan Jönsons böcker *ProponeisiS* (2021) och *Nollamorfa* (2023).

Det är en svår balansgång att beskriva den uppskattning jag känner inför de här texterna, utan att falla för frestelsen att försöka visa att jag har förstått det de skriver – vilket skulle vara att förminska både texterna och min upplevelse av dem. 

**        **        **        **        **


*Fortsätt.*  Jag faller i min egen tomhet. Faller.  
Faller. Det är ingenting där. Det finns ingenting  
att fästa sig i, ingenting att ta spjärn emot. Jag  
vet inte. Jag bara faller och faller och faller. Jag  
gör inte heller något motstånd. Det är nog inte ens  

jag. Eller ens ett jag. Möjligen delar av ett jags  
försvinnande minne. Jag vet inte. *Fortsätt.* Jag  
vet inte. Det är så det är. *Fortsätt.*  Det var en  
bok jag tänkte på. Jag gjorde omfattande anteckningar  
till den. *Fortsätt.*  Jag tänkte initialt på materialet  

som en pjäs för teatern, trots att jag ju sen länge slu-  
tat göra teatertexter, eftersom det är fullständigt död-  
fött. Ja, svensk teater är ju påtagligt estetiskt retar-  
derad, dess självförståelse vad gäller politisk relevans  
är plågsamt naivistisk. Det är alltid bara liberalistisk 

och populistisk agitprop. *Fortsätt.*  Jag vet inte. *Fort-  
sätt.*  Det är och förblir extremt att tala. Det är och   
förblir och har alltid varit mig främmande. Och jag gör  
det inte heller, om jag inte får betalt. Och då bara som  
mumlande, mimande; som faller jag in i annans sömniga tal.    


*Jag nedtecknar allt detta den 4:e september 2018. Det är  
i slutet av min levnad, eller vad man ska kalla det; jag  
minns ingenting av det, utöver dessa synnerligen perifera  
marginalanteckningar – som jag inte behöver lägga på minnet,  
eftersom jag istället ristar in dem i anteckningsbokens och  
worddokumentets simulakrum av verkställt outopia. Den plats  
som är, nu hastigt var, var, var, (med mitt hela jävla skit-  
liv) istället för något annat. Jag vet inte. Nej. Jag vet inte.*

**        **        **        **        **

För mig innebär läsandet av *ProponeisiS* att kopplas upp mot en poetisk och kroppslig konkretisering av känslor och tankestråk som jag känner en oerhörd sympati med och närhet till. Texterna har så mycket gestalt (vilket för mig är något annat än gestaltning), med ett tydligt subjekt som är samtidigt singulärt och kollektivt. Det gör att jag upplever dem som ett slags poetiskt ur-epos, eller polyfon sångcykel, som det vore otroligt intressant att arbeta med som sceniskt material. Och kombinationen av poetisk sensibilitet och klassperspektiv, referentiell förankring och ursinne, ger texten en helt unik potential och nivå som jag saknar så vanvettigt mycket i svensk teater. Jag är övertygad om att den saknaden gäller för många fler än mig. 

Det finns också någonting i arbetsamhetens princip som jag uppfattar som en oerhört attraktiv grundpremiss; den påtagliga och utdragna arbetsinsats som boken innebär och förutsätter av både sin författare och läsare, där själva arbetet som läsandet/skrivandet utgör vartefter skapar en egen sfär som bygger på investerat engagemang, vilket till skillnad från tolkningen är jämlik och saknar ägandets hierarkiska rangordning, och därför erbjuder ett rum där vi möts på lika villkor. Jag blir väldigt nyfiken på att undersöka vad den principen skulle kunna innebära som scenisk handling. 

Igenkänning är som jag ser det inte nödvändigtvis ett positivt kriterium. Med det sagt finns det ett flertal återkommande tankefigurer i *ProponeisiS* som får mig att känna mig speglad på ett sätt som gör mig både upprymd och tacksam: boken/verket som omöjlighet, men också som ett autonomt objekt; våldsamheten i kampen med den subjektivitet som positionen i ett kulturellt fält tvingar in mig i; frustrationen över att leva och verka i en samtid som saknar såväl utsida som framtid; upptagenheten med gränsens logik och montaget som dess form, med det negativt dialektiska, alltså inte tes+antites=syntes som progressiv framåtrörelse, utan det aporetiska mötet mellan oförenliga komponenter som skapar det mellanrum i vilket någonting okänt – eventuellt, och om det så vill – skulle kunna ge sig till känna; ambivalensen mellan höga anspråk och vacklande självkänsla; den klassbetingade oron för pengar, eller snarare frånvaron av dessa; och, inte minst, upplevelsen av att inte orka mer men inte kunna låta bli. 

**        **        **        **        **


B  
Det lästa livet är också av det levda livet. Ja,  
dess koncentration, konturering.   

A  
All denna konst och litteratur som liberalistiska  
verkställande utskott, nyttig idioti. Att inte  
förfalla till någon inbillat och påbjudet "god"  
handling för att ge det egna livet lite mening.  
Det som är möjligt är löjligt; klassförräderi,  
ytterligare cementering.    
  
D  
Igen. Ja. Igen. Ja: Att den som använder rutpigav-  
dragsstäderska hemma våldtas analt med svabb-  
skaftet. Kollektivt och tyst.  

C  
Språkets performativa krafter gäller i vår typ  
av samhälle blott partiellt och endast för redan  
liberalistiska-kapitalistiska dygder; Homo libe-  
ralis som i en omnipresent semiotisk kapitalism  
oavlåtligt påbjuds möjlighet att reproducera sig  
själv och de sina och det nära egna och därför,  
närmast tvångsmässigt ängsligt, som i en full-  
ständigt tom affirmativ gest (eftersom all nega-  
tivitet saknas), censurerar och framför allt   
självcensurerar så mycket samtida tal och språk.  

A  
*Bokens ömhet tar aldrig slut, ty dess väsen är  
vanmakt.* 

D  
Att så ofta få tigga om pengarna man  
redan gjort rätt för, utför arbetet mot. Mejla  
och ringa och sms:a och be om sina pengar igen,  
igen, upprepa: Jag behöver verkligen mina pengar  
nu, så fort som möjligt. Jag måste ha pengarna  
mycket snart. Jag behöver pengarna. 

B
Utan skillnader heller inget liv. Versifering.  
Versifering. Versifering. Annars inget urskilj-  
bart liv.   

C  
Alla dessa tecken på tecken på tecken som aldrig  
blir realiserade; tomma löften, potentialitets-  
lögnens ideologisering. Jag vet inte. Nej. Nej.   
Jag vet inte. Ja. Jag vet inte.   

B
Alla dessa små, högljudda  vänsterkapitalistiska   
enklaver. Vad annat skulle de aktivistiska sub-   
jekten kunna vara? Vad annat också jag?  

A  
Jag förblir marxistisk, livet ut. Jag vet det.    
Jag förstår det. Det vill säga: Jag förblir i en  
negation, en (förrådande) tradition som producerar  
kritisk diskursivitet. Det är utan lösning. Utan   
slut. Den kan upphöra, utplånas, men aldrig segra.  

D    
*Boken som den orepresenterbara boken, med dess   
vita sömn, i snö, i snö.*  

B  
*Boken svarar inte. Den lämnar dig alltid med   
avgrunden kvar.*  
  
C  
Jag lever på övertid, har gjort det länge, länge;  
nog redan från mycket tid. Det var ofrånkomligt.  
Att de egna barnen fortsätter det fatala. Klass-  
krampen fortsätter in i dem, vidare och, med   
djävulsk logik, retroaktivt, som en hemsökelse    
utan slut. *Boken koncentrerar klasshatet i alla    
riktningar.* Att lämna min klass intresserar mig  
inte ett skit. Bara att kunna försörja mig och   
slippa skitjobben.    

B  
*Boken är alltid också motsatsen till att berätta   
en historia.*  

**        **        **        **        **


För drygt tio år sedan kom jag över en bok som heter *The Persistance of the Negative* av Benjamin Noys. Jag tillbringade orimligt mycket tid med boken utan att egentligen förstå den. Men jag tilltalades av hur den öppnade mig för en slags paradox som pekade mot varför jag, efter att ha gjort teater sedan mitten av 80-talet, under lång tid hade känt att det språk som ofrånkomligt är mitt hade blivit alltmer omöjligt och obrukbart: Det omöjliga i att förhålla mig kritiskt till en samtid och dess ekonomiska logik utan att i mitt skapande förväntas formulera ett produktivt och mätbart mål för min kritik, och därigenom inordnas i den ekonomi jag försöker förhålla mig kritiskt till. Och att ändå inte ha något annat val än att fortsätta, för annars vet jag inte vem jag är. Jag nämner Noys bok för att jag blir så entusiastisk över det sätt på vilket Johan använder idén om det negativa som en möjlighet till ett hängivet och aktivt görande. Och för att jag blir så upprymd och lättad över hur jag upplever att texterna genom detta skapar en väg, inte ut ur men in och igenom den stasis, stumhet och depression som hela tiden lurar runt hörnet, och som jag själv i allt högre grad får kämpa med att hantera. Om jag tidigare har tenderat att söka efter minimalistiska strategier för att lyssna till världen istället för att gestalta den, vilket har varit ett intressant och nödvändigt projekt som kanske till slut har lett mig till vägs ände, så erbjuder Johans text en slags maximalistisk inverterad spegel-version som känns fantastisk, paradoxalt livgivande, och väldigt lockande. 

Det är ju omöjligt att göra teater, och måste så vara. Inte bara som en konsekvens av språkets och estetikens gräns, jag uppfattar nog att den gränsen utgör den dramatiska poesins egentliga habitat, utan av konkreta kulturella och ekonomiska skäl. Teatersverige svämmar redan över av den möjliga teatern; detta oändliga affrmerande av oss själva, av det som vi kan enas om är realistiskt, dvs har ett värde; det behövs verkligen inte mer av det som är omedelbart identiferbart som möjligt, och något annat än det möjliga fnns inte – som Debord säger What appears is good, what is good appears. Bokens Det som är möjligt är löjligt är därför inte bara årtiondets bästa rim, utan också den performativa formeln för hur det möjliga, i sin hänsynslöst exkluderande tillgänglighet, trivialiserar inte bara våra samtal utan själva språket i sig, i takt med att det uteslutande används till att åter och åter begränsa vår horisont till det redan möjliga. 

Jag är också väldigt fascinerad av den senaste boken *Nollamorfa*, och det skulle vara spännande att tänka de två böckerna i relation till varandra; inte i samma föreställning, utan som en serie av två autonoma verk. På många sätt öppnar sig Nollamorfa i lika hög grad för en scen; en grundsituation med konkreta subjekt i ett avgränsat rum, och runt denna situation en väv av minnen, levda liv och deras berättelser, dialoger och praktisk politik. Och, precis som i *ProponeisiS*, formgivandet som innehåll, och skrivandets arbete som handling inskriven i texten. Jag tycker det är intressant hur lika och samtidigt olika de två böckerna är, inte bara i tematik och form, utan också utifrån subjektivitet, ton och temperament. Men där *ProponeisiS* är negativiteten trogen hela vägen in i det mörkaste mörka, upplever jag att *Nollamorfa*  i sin poetiska väv av de relationer som utgör ett enskilt liv erbjuder en slags nåd. Jag vet inte riktigt varför eller hur, men jag tror att de möjligtvis skulle kunna bjuda in till två olika sorters dialoger, med olika mottagare – inte nödvändigtvis olika publikgrupper, utan snarare i kraft av vilket sorts subjekt läsaren förvandlas till i mötet med två olika genrer.


**        **        **        **        **


*Alltså... Jag vet inte men... Jag fattar inte varför det måste vara så omöjligt hela tiden. Varför är det så rubbat jävla mer än omöjligt hela tiden. Det blir ju bara skit hela tiden. Inte fan vet jag varför. På ett sätt är det liksom så jävla sjukt att man... blir sjuk... men helt sjukt jävla meningslöst och värdelöst sjuk... fast man fattar på nåt konstigt sätt att det liksom fnns inget annat som är inte sjukt. Så rubbat är det. Och så slutar det aldrig. Skiten är utan slut. Och man minns ju fan ingenting heller. Jag vet inte. Jag vet ingenting. Jag har ingen aning. Och det har ingen betydelse. Det är utan mening. Helt utan jävla mening eller nånting överhuvudjävlataget Som vad som helst. Vilken jävla kukskit som helst som bara pågår och pågår och pågår och... Ja... Inte fan vet jag. Gud om man ändå fick sova... länge, länge, länge...och sen vakna upp till nåt helt annat än den vanliga jävla skiten som när man gick och la sig... Men nu är det ju för fan tvärtom. Man blir helt plötsligt bara... utan nåt minne egentligen, av att ha levt... väckt av nån jävla kukbillig slaskfttig jävla kukslemsidiotröst som viskar och väser slemlikt till en: Vakna, vakna – det är dags att dö, värdelösa jävla skitidiotnolla.*




**

