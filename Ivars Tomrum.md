**IVARS TOMRUM**  
*i samarbete med Ulf Rönnerstrand*

I *Ivars Tomrum* av Isabella Nilsson och Marika Maijala har sju-årige Ivar uppdraget att förvalta och försvara tomrummet medan hans föräldrar är och arbetar på dagarna. Han blir uppvaktad av en stadig ström av spekulanter – bagare, djurskötare från zoo och prinsessor – som alla övertrumfar varandra med fantastiska bud på vad rummet kan fyllas med. Berättelsen blandar nonsens och filosofiskt djup i en lekfull surrealism, där inre och yttre rum sömlöst skiftar plats. Nilssons poetiska ordlekar, som vid en snabb blick framstår slumpmässigt skisserade, öppnar ett komplext universum som ur en sjuårings perspektiv undersöker subjektivitetens möjligheter och villkor. Vad är relationen mellan mening och värde? Går det överhuvudtaget att tänka sig ett jag som inte behöver försvara sin existens i termer av mätbara värden?

*Ivars Tomrum* arbetas fram som en fortsättning på *Nedräkning*.  
Sammantaget utgör projektet en diptyk där två fristående verk i samma rumsliga och konstnärliga ram sätts i dialog med varandra kring frågor om vara och icke-vara, tillblivelse och avsked osv. Verket är generationsöverskridande och utforskar hur de två materialen möts vid en slags liminal nollpunkt, där ålderdom och barndom utgör en övergångsrit på tröskeln mellan det som blir till och det som försvinner.
