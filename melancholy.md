**MELANCHOLY OF RESISTANCE**  **László Krasnahorkai**

*Stories mislead people into believing that something has happened. In fact, nothing really happens as we flee from one condition to another ... All that remains is time.*
Bela Tarr

Platsen för förloppet är en liten residensstad. Inte en landsorthåla – verkligen inte, både staden och dess invånare har kultur och anor – men inte heller en central storstad. Det finns ett bibliotek – naturligtvis, det är som sagt en bildningens ort, absolut inte någon isolerad landsby – en polischef, fast inte fler, och om någon pratar om rektorn förstår alla vem som avses. Det är en plats med en tydlig idé om var den hör hemma, vad angår position såväl som värderingar.
Platsen är det konstanta. Vad det gäller tiden – ja, det är en annan och mer invecklad fråga. Under de dagar som dessa märkvärdiga händelser utspelar sig är det som att tiden har, kanske inte direkt stannat, men liksom försatts i en omtagning. Bokstavligt talat råkat ur led, hakat upp sig. Livet och dess bestyr fortgår, som alltid, men själva tiden har upphört. 
Det är grundsituationen. Vi väntar. Lite oklart på vad, men i denna glitch i tidsrummet – en tidslucka på vad som kan verka som ett dygn likaväl som en vecka – utspelar sig detta förunderligt enorma i en serie omtagningar, som ett ackumulerande av okända energier och samband. Alla punkter i förloppet existerar parallellt med varandra, sammankopplade men utan tydlig inbördes kausalitet. Samtliga händelser och sekvenser tar form och infinner sig, men det är helt enkelt lite oklart hur de förhåller sig till varandra i tid och orsak.

Berättelsen drivs från fyra personers perspektiv: Fru Pflaum, som lever omsluten och beskyddad av kärleken till tingen i sin lägenhet. Herr Eszter, som existerar i en aldrig avslutad sång om världen bortom dess förlorade tonalitet; som har tyckt sig kunna urskönja – vagt och diffust, men inte desto mindre omvälvande – den fullskaliga världen bakom den standardiserade tonskalans illusoriskt harmoniska system av sju begränsande toner. Fru Eszter, som efter ett liv av förödmjukande underkastelse välkomnar en omstörtande förändring som ordningens våldsamt obönhörliga revansch. Och så naturligtvis Valuska. Brevbäraren som är hemma både på gatorna och i himlen, och som bär bud mellan dessa ytterligheter i univsersums oändliga grenverk med samma lätt hektiska, aldrig avstannande, steg som han bär ut posten.

Deras versioner utspelar sig i samma tidsrum, men följer olika fokus och förlopp, och sammanfaller bara tillfälligtvis. Med varje omtagning uppstår ett nytt lager av förloppet, och på vägen passerar vi ett antal händelser: Elavbrottet, Valen, Solförmörkelsen, Prinsen, Begravningen och Rättegången. Endast det stora, vidunderligt genomgripande våldet är singulärt, och infinner sig i tredje cirkeln.

Som sagt. När det börjar, börjar det som en väntan. Alla väntar, på något som vi vet kommer att komma. Det finns ännu inte någon direkt oro, lite småtråkighetens irritation möjligtvis, inte mer, i övrigt bara väntan. Vad det är vi väntar på är ännu oklart, eller kanske tvärtom, kanske visste vi men har glömt bort. Inte desto mindre är det ofrånkomligt på väg. Miraklet, det förunderliga. Det under vars natur vi inte känner, men inom oss vet måste komma som ersättning för vår inställda framtid. 

I väntan på det sanna miraklet köar vi för att få bevittna spektalet – Valen. Lastbilen med sin vidunderliga sevärdhet – denna blandning av ting och djur, förruttnelse och liv, för stor att omfatta – anländer med den gnisslande långsamhetens hotfulla löfte. Med Valen kommer alla de andra, själva den utifrånkommande våg som sköljer genom både staden och oss själva, som en oemotståndlig kraft lösgör den allt det löftesrikt hotfulla vi hela tiden vetat om att vi inte vet, om både oss själva och den värld som är vårt hem.

Efteråt är allt och ingenting sig likt, som vanligt. Allt har hänt och ingenting. Utom tiden.
